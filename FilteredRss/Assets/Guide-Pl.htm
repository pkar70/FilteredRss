<html>
<head>
<meta http-equiv="Content-Language" content="pl">
<style type="text/css">
.style2 {
				text-align: center;
}
.style3 {
				direction: ltr;
}
</style>
</head>
<body>
<h1 class="style2">Filtered RSS - czytnik z filtrowaniem</h1>
<p>&nbsp;</p>
<p>Program ten jest czytnikiem RSS, ale innym niż wszystkie - odpowiada na zupełnie inne potrzeby. 
Nie wiem, czy będzie dobry dla Ciebie, sprawdź.</p>
<p>Głównym zadaniem tego czytnika jest:</p>
<ul>
				<li>umożliwienie filtrowania otrzymywanych informacji;</li>
				<li>powiadamianie o wybranych wiadomościach;</li>
				<li>pokazywanie całej treści postu bez odnoszenia się do 
				zewnętrznego serwera.</li>
</ul>
<p>Większość czytników RSS pokazuje tylko listę nagłówków, po kliknięciu pojawia 
się całość wiadomości. Jednak gdy potrzebne jest zalogowanie do zewnętrznego 
serwera, pokaże się ekran logowania - a przecież dużo informacji jest już w 
samej wiadomości RSS. Ten czytnik jest odpowiedzią właśnie na ten problem: 
kliknięcie na liście pokazuje pełną informację z RSS, i dopiero ponowne 
kliknięcie przenosi na stronę WWW (otwieraną w domyślnej przeglądarce http).</p>
<p>FilteredRSS pozwala także, jak sama nazwa wskazuje, na filtrowanie wiadomości - można wpisać listę 
fraz, które dyskwalifikują wiadomość. Taka wiadomość zostanie zignorowana, chyba 
że zostanie w niej znaleziona także fraza z drugiej listy - fraz ważnych.</p>
<p>Frazy mogą być poprzedzone znacznikiem &quot;T:&quot;, oznaczającym że test ma być 
przeprowadzany jedynie w tytule postu, &quot;D:&quot; - tylko w opisie postu, &quot;F:&quot; - 
    tylko w nazwie feed. Gdy nie 
będzie żadnego z tych znaczników, weryfikowane będą wszystkie pola postu (także 
pole GUID czy link do obrazka).</p>
<p class="style3">Frazy, które są poprawnymi wyrażeniami regularnymi, są 
traktowane jako takie. Aplikacja ma wbudowany tester wyrażeń regularnych, który 
pozwala przetestować podane wyrażenie regularne z maksymalnie trzema różnymi 
fragmentami tekstu. Angielską wersję do wyrażeń regularnych można znaleźć <a href="https://docs.microsoft.com/en-us/dotnet/standard/base-types/regular-expression-language-quick-reference">tutaj</a>.</p>
<p>Odnalezienie w tekście wiadomości frazy ważnej może spowodować 
pokazanie powiadomienia zwanego <em>toast</em>. Można wymusić pokazywanie 
powiadomienia dla każdej wiadomości, wpisując jako frazę gwiazdkę (*) - wtedy 
zostanie pokazane powiadomienie dla każdej wiadomości która przejdzie filtr fraz 
dyskwalifikujących.</p>
<p>Trzy ustawienia aplikacji: lista <em>feed</em>, lista fraz 
zakazanych, i lista fraz ważnych, mogą być zapamiętane albo lokalnie na 
urządzeniu, albo w chmurze. Przesłanie ustawień do chmury pozwala je 
przekopiować pomiędzy urządzeniami, jednak ustawienia lokalne są ważniejsze od 
zapamiętanych w chmurze. Można więc np. na komputerze wpisać listę fraz, wysłać 
ją do chmury, a następnie uruchomić aplikację na tablecie - ustawienia zostaną 
odczytane z chmury. Można wtedy je zmienić, choćby dopisując dodatkowe frazy, i 
zapisać lokalnie.</p>
<p>Uwaga: większość czytników RSS pokazuje posty sortowane według <em>feed</em>, 
ten czytnik tego nie robi. </p>
<p>Miłego używania :)</p>
</body></html>